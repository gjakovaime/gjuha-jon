+++
showonlyimage = true
draft = false
image = "https://c1.staticflickr.com/8/7023/6515634097_23b843aff6_b.jpg"
imageAuthor="Edita Dibrani"
date = "2018-06-09"
title = "Uratë për Liri"
shkrimtar=["Mihal Grameno"]
weight = 0
+++


"Merr uratën, bir, prej meje
edhe armët i gatit,
se erdh dita e shënuar,
dolli ylli e na ndrit.

është ylli i lirisë,
me të tjerë nuku ngjet,
Shqipëria kaqë shumë
këtë yll që po e pret.

Djemt e saj le ta dëftejnë,
kush mban emër shqipëtar,
kurrë s'ka për të duruar
ta urdhnonjë një barbar.

Vdekje djema të kërkoni
për të shënjtënë liri,
rrojtjenë përse e doni
nën zgjedh' e robëri?

Rrojtja pa nder është vdekje
po një vdekje pa mbuluar,
e kur vdes për mëmëdhenë
je i gjallë i paharruar...

Andaj, bir, pa ndarë dua 
përmbi armët të betosh,
që i vdekur a i gjallë
gjithënjë të më nderosh'!

Si i dha uratën, djali
mori armët e betoi,
"Për lirin' e Shqipërisë,
tha, do vdesë!" e fluturoi.
