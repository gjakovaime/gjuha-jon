+++
showonlyimage = true
draft = false
image = "https://c1.staticflickr.com/7/6187/6065703394_5c45901246_b.jpg"
imageAuthor="Edita Dibrani"
date = "2018-06-09"
title = "Gjuha Shqipe"
shkrimtar=["Ismail Kadare"]
weight = 0
+++

Kur në sulm hodhën turqit<br/>
Hordhitë e pambaruara,<br/>
Kështjellat e sintaksës<br/>
S'i muar që s'i muar.

Në bedena poemash<br/>
Popullore mbetën<br/>
Kufoma divanesh e<br/>
Kufoma bejtesh.

Kur panë se gjuhës<br/>
S'i hodhën dot prangat,<br/>
Lëshuan drejt saj<br/>
Gjithfarë merimangash.

Parashtesa e pjesëza<br/>
E lidhëza së prapthi,<br/>
Të bukurën gjuhë<br/>
Ta bënin lesharapi.

Në përçartje ta kthenin,<br/>
Në delir, në jerm.<br/>
Ishin vite të rënda,<br/>
Ishin shekuj plot helm.

Të të bënin ty, donin<br/>
Shqipëri, memece.<br/>
Po ja, erdhi Naimi<br/>
Si yll mbi ty ecte.

Dorën e zbetë<br/>
Mbi ballë ta vuri,<br/>
Të të hiqte zjarrllëkun<br/>
Prej të sëmuri.

Dhe vdisnin pjesëzat,<br/>
Thaheshin merimangat,<br/>
Ndriste si perlat<br/>
Poezia e madhe.

Kjo gjuhë, që provoi<br/>
Akrepët e shkretëtirës,<br/>
Ç'do të thotë përçartje<br/>
E di, oh, e di mirë.

E di ç'do të thotë<br/>
Kllapi, hermetizëm,<br/>
Qoftë e ardhur nga Roma,<br/>
Qoftë nga Parisi.

Kjo gjuhë martire<br/>
Lehonë e përjetshme,<br/>
Që lindi mes dhembjesh<br/>
Art të pavdekshëm.